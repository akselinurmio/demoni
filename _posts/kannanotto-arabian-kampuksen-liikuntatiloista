---
title: Kannanotto Metropolian Arabian kampuksen liikuntatilojen puolesta
date: 2018-08-29 +03:00
categories:
- kannanotot
layout: page
---

**KANNANOTTO 29.8.2018**

Metropolia Ammattikorkeakoulun Arabian uudelle kampukselle ei ole nykyisten suunnitelmien mukaan tulossa kunnollisia liikuntatiloja. Kampuksella olisi käyttöä ryhmäliikuntatilalle sekä kuntosalille. Asiaa on selvitetty Metropolian kulttuurialan opiskelijayhdistys Demoni ry:n kyselyssä keväällä 2018. Hämeentie 161:ssä on ryhmäliikuntatila, mutta sen yhteydessä ei ole asianmukaisia pukuhuonetiloja tai riittäviä suihkutiloja. Lisäksi tällä hetkellä selvitetään mahdollisuutta luopua Hämeentie 161:n kiinteistöstä, jolloin ainoa ryhmäliikuntatila poistuisi käytöstä.

Liikunnan tuomat terveysedut ovat yleisesti tunnetut. Opiskelijoiden nykyisen sekä tulevan työelämän hyvinvoinnin kannalta on olennaista, että tarvittavat tilat löytyvät omalta kampukselta. Liikunnan lomassa myös vahvistetaan ja luodaan uusia sosiaalisia suhteita.

Kun hyvinvointipalvelut eivät ole tarjolla kohtuullisen matkan päässä, on uhkana, että niiden käyttöaste jää matalaksi. Muiden uusien tai uusittujen Metropolian kampusten yhteyteen on suunniteltu asianmukaiset liikuntatilat, joten on epätasa-arvoista, että Arabian kampukselle ei ole suunniteltu liikuntatiloja – etenkin kampusten määrän tiivistyessä yli kymmenestä neljään.

Vaadimme Metropolialta selvitystä liikuntatiloista sekä aktiivisia toimia liikuntatilojen saamiseksi Arabian kampukselle. On tasavertaista, että myös Arabian kampuksen opiskelijoille saadaan hyvät liikuntapalvelut ja -mahdollisuudet.


Nea-Maria Törmänen<br>
hallituksen puheenjohtaja<br>
Metropolian kulttuurialan opiskelijayhdistys Demoni ry
[nea-maria.tormanen@demoniry.fi](mailto:nea-maria.tormanen@demoniry.fi)


Roosa Hursti<br>
hallituksen liikuntavastaava<br>
Metropolian kulttuurialan opiskelijayhdistys Demoni ry
[roosa.hursti@demoniry.fi](mailto:roosa.hursti@demoniry.fi)
