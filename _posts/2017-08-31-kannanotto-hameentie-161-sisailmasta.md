---
title: Kannanotto Metropolian Hämeentie 161:n sisäilmaan liittyvistä selvityksistä
date: 2017-08-31 15:00:01 +03:00
categories:
- kannanotot
layout: page
---

**PÄIVITYS 1.9.2017:** [Metropolian tiedote Hämeentie 161:n sisäilmakorjauksia koskien OMAssa](https://oma.metropolia.fi/tiedotteet?p_p_id=AnnouncementPortlet_WAR_announcementportlet&p_p_lifecycle=0&p_p_col_id=column-2&p_p_col_count=4&_AnnouncementPortlet_WAR_announcementportlet_struts.portlet.action=%2Fannouncement%2Fread_announcement%20&announcementId=25814)

**KANNANOTTO 31.8.2017**

Metropolian kulttuurialan opiskelijayhdistys Demoni ry vaatii, että Metropolia Ammattikorkeakoulun Arabian kampuksen Hämeentie 161:n toimipisteen sisäilmakorjaukset toteutetaan välittömästi. Lisäksi opiskelijoita ja henkilökuntaa on tiedotettava ja kuultava avoimesti ja viipymättä sisäilma-asioihin liittyen.

Demoni ry:n tietoon tuli tutoreiden kautta 22.8.2017, että digitaalisen viestinnän tutkinto-ohjelman lehtorit halusivat muuttaa tutkinto-ohjelman pois Hämeentie 161:n tiloista. Digitaalisen viestinnän tutkinto-ohjelma muuttikin jo seuraavana päivänä. Muutto toteutettiin nopeasti, hyvin vähäisellä tiedotuksella ja opiskelijoita kuulematta. Muutosta tai sen syistä ei tiedotettu opiskelijoiden edunvalvojia ja siitä kerrottiin vasta kysyttäessä.

Digitaalisen viestinnän tutkinto-ohjelman lehtorit toivat Demonin tietoon muuton jo tapahduttua, että väistötiloihin muutettiin, koska tutkinto-ohjelman henkilökunta oli saanut oireita Hämeentie 161:n kiinteistössä, jossa ei oltu kesällä tehty suunniteltua sisäilmaremonttia. Sisäilmaremontti on luvattu suorittaa lähiviikkoina.

Demoni ry vaatii Metropolia Ammattikorkeakoulun ja median osaamisalueen johdolta tiedotusta ja läpinäkyvyyttä Hämeentie 161:n sisäilmaongelmista sekä siihen liittyvistä muutoista ja väistötiloista. Jos Hämeentie 161:n kiinteistössä on sisäilmaongelmia, on muidenkin tutkinto-ohjelmien opiskelijoiden ja henkilökunnan päästävä väistötiloihin. Opiskelijoiden ja henkilökunnan oikeus turvalliseen ja terveelliseen opiskelu- ja työympäristöön ei saa olla kiinni ainoastaan yksittäisten lehtoreiden aktiivisuudesta.

Demoni ry vaatii sisäilmaremontin välitöntä toteuttamista Hämeentie 161:n kiinteistöön. Remontin aikataulusta tulee tiedottaa opiskelijoille viipymättä. Remontin valmistuttua tulee tehdä uudet perusteelliset mittaukset rakennuksen sisäilman laadusta. Mittauksien tuloksista tulee tiedottaa opiskelijoille sekä heidän edunvalvojilleen Demoni ry:lle ja Metropolia Ammattikorkeakoulun opiskelijakunta METKAlle avoimesti ja laajasti. Mittausten tuloksista riippuen on ryhdyttävä tarvittaviin jatkotoimiin välittömästi.


Nea-Maria Törmänen<br>
hallituksen puheenjohtaja<br>
[nea-maria.tormanen@metropolia.fi](mailto:nea-maria.tormanen@metropolia.fi)

Atte Lainejoki<br>
hallituksen varapuheenjohtaja<br>
[atte.lainejoki@metropolia.fi](mailto:atte.lainejoki@metropolia.fi)
