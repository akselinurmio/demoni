---
title: Opiskelijakortti ja lukuvuositarra
---

Opiskelijakortti on lähes välttämätön osa opiskelijaelämää, sillä vain opiskelijakortilla on mahdollista saada opiskelijaetuja ja -alennuksia ympäri Suomen ja ISIC-kortilla myös ympäri maailman, hankkia halvempia bussi- ja junalippuja sekä vaikuttaa opiskelijakunnan toimintaan. Metropolian opiskelijana saat opiskelijakorttisi liittymällä opiskelijakunta METKAn jäseneksi.

## Kuinka hankin opiskelijakortin?
Opiskelijakortin saat käyttöösi liittymällä opiskelijakunta METKAn jäseneksi. Lisätietoja opiskelijakortin hankkimisesta [voit lukea METKAn nettisivuilta](http://metkaweb.fi/opiskelijakortti/tilaa-opiskelijakortti/).

Kun tilaat ensimmäistä korttiasi, saat samalla jäsenyyden haluamaksesi ajaksi, yleensä koko lukuvuodeksi. Kun tämä ensimmäinen jäsenyys umpeutuu, sinun tulee uusia jäsenyytesi eli hankkia uusi lukuvuositarra korttiisi, mikäli haluat jatkaa opiskelijaetujen käyttämistä.

Jäseneksi liityttyäsi ja korttitilauksen tehtyäsi [voit ottaa käyttöösi Frank App -sovelluksen](https://www.frank.fi/), jolla saat samat opiskelijaedut kuin muovikortilla. Voit siis jättää muovikortin pois lompakostasi ja nauttia silti samoista opiskelijaeduista.

## Mistä saan uuden lukuvuositarran?
Opiskelijakortissa tulee olla voimassa oleva lukuvuosi- tai lukukausitarra, jotta opiskelijaetuja voi käyttää. Tarra on myös todiste opiskelijakunnan jäsenyydestä.

Uusia tarroja saat seuraavilta toimijoilta:
* Demonilta (vain etukäteen METKAlle maksetut lukuvuositarrat). Otathan tarraa hakiessasi mukaasi kuitin maksusta, jos se ei satu järjestelmässämme vielä näkymään. [Lisätietoja Demonin toimistosta ja aukioloajoista](#).
* Opiskelijakunta METKAn [jäsenpalvelupisteeltä (Bulevardi 31)](http://metkaweb.fi/yhteystiedot/m-piste/).
* METKAn toimipistekiertueilta syksyisin ja keväisin. Lisätiedot kiertuieista [METKAn Facebook-sivulta](https://www.facebook.com/opiskelijakuntametka).

Jos haet tarran Demonin toimistolta, tarra tulee olla maksettuna etukäteen METKAn tilille. Ohjeet maksamiseen [löydät METKAn nettisivuilta](http://metkaweb.fi/opiskelijakortti/uusi-lukuvuositarra/). Otathan mukaasi kuitin tarran maksusta METKAlle, sillä maksut eivät päivity järjestelmään reaaliajassa.

Jos et halua nähdä vaivaa uuden tarran hakemisesta, voit ottaa käyttöösi Frank App -sovelluksen, jolla voit käytännössä korvata muovikortin. Tarran voi tällöin maksaa suoraan METKAn tilille. Ohjeet maksamiseen [löydät METKAn nettisivuilta](http://metkaweb.fi/opiskelijakortti/uusi-lukuvuositarra/).
